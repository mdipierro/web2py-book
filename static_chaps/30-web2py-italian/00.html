<code>traduzione a cura di Giovanni Cannata</code><p><strong>web2py</strong> è stato lanciato nel 2007 ed ora, dopo tre anni di sviluppo continuo, eccoci giunti alla terza edizione di questo libro. In tutto questo tempo <strong>web2py</strong> ha ottenuto un riscontro positivo da parte di molti utenti e molti sviluppattori che condividono i suoi obiettivi ed hanno contribuito a migliorarlo in modo significativo.</p><p>Vorrei dare il giusto riconoscimento ma soprattutto ringraziare alcuni dei principali <em>contributors</em>: Jonathan Lundell (per il nuovo meccanismo di <em>routes</em>), Thadeus Burgess (per il nuovo sistema di <em>template</em>), Nathan Freeze (per il nuovo meccanismo di <em>validatori</em> e di <em>autenticazione</em>) e Timothy Farrell (per il nuovo <em>server web</em>). Nel Capitolo 1 è presente una lista molto più completa di collaboratori: il nostro impegno collettivo ha creato uno dei più completi framework web open-source esistenti.</p><p>Ho iniziato lo sviluppo di <strong>web2py</strong> come uno strumento di insegnamento perchè sono sempre stato molto preoccupato dalla crescita del divario digitale (<em>digital divide</em>) ed i problemi che questo crea per il libero fluire delle informazioni. La capacità di costruire applicazioni web di buona qualità, in modo veloce ed efficiente, è di importanza critica per consentire a sempre più persone di interagire con Internet in modo utile e può aiutare a prevenire la monopolizzazione dell'informazione da parte delle grandi aziende. Questo è il motivo che mi ha spinto ad iniziare a lavorare su <strong>web2py</strong>, rimane valido anche oggi ed oggi è forse ancora più importante.</p><p>Generalmente l'obiettivo di ogni framework di sviluppo per applicazioni web è di renderne lo sviluppo più semplice, più veloce e di aiutare gli sviluppatori nell'evitare errori (in modo particolare quelli relativi alla sicurezza). In <strong>web2py</strong> abbiamo cercato di soddisfare queste esigenze per mezzo dei nostri tre principali obiettivi:</p><p>La ''facilità d'uso'' è l'obiettivo primario di *web2py**. Per noi questo significa ridurre i tempi di apprendimento e di sviluppo ed è il motivo per cui abbiamo costruito <strong>web2py</strong> come un framework completo (<em>full-stack</em>) e senza nessuna dipendenza esterna. <strong>web2py</strong> non richiede nessuna installazione e non ha nessun file di configurazione. Ogni componente di cui si ha bisogno per iniziare a sviluppare è già presente: include un server web, un database transazionale e un ambiente di sviluppo integrato (IDE, <em>Integrated Developing Environment</em>) web che dà accesso a tutte le funzionalità di <strong>web2py</strong>. Le interfacce applicative di programmazione (API, <em>Application programming Interface</em>) sono state ridotte al minimo (il nucleo centrale di <strong>web2py</strong> è composto da solo 12 oggetti) in modo che siano facili da ricordare. Abbiamo lavorato sodo per avere il minor numero di restrizioni possibile: <strong>web2py</strong> può infatti essere utilizzato con un ampio numero di server web e di database differenti e lascia allo sviluppatore il pieno accesso alle potenti funzionalità del linguaggio Python.</p><p>Uno sviluppo <em>più veloce</em> è l'obiettivo secondario di <strong>web2py</strong>. Per questo motivo abbiamo creato <strong>web2py</strong> in modo che ogni funzione abbia un comportamento di <em>default</em> (che può comunque essere modificato). Per esempio, se viene creato solamente un modello dei dati (<em>model</em>, il modo in cui il database memorizza i dati), <strong>web2py</strong> crea automaticamente un'interfaccia web per operare sui dati; quando si aggiungono le azioni in un <em>controller</em> (il componente logico dell'applicazione), vengono automaticamente generate le relative viste (<em>view</em>, pagine di presentazione dei risultati) per presentare l'output in HTML, XML, JSON, RSS, ecc. Inoltre <strong>web2py</strong> genera automaticamente i moduli (<em>form</em>) per creare, aggiornare e cancellare i dati.</p><p>La <em>sicurezza</em> è il cuore di <strong>web2py</strong> e il nostro obiettivo è di bloccare ogni cosa potenzialmente pericolosa per mantere sicuri il sistema ed i dati dell'applicazione. Per questo il nostro strato di gestione del database impedisce le <em>SQL Injections</em>. Il linguaggio di <em>template</em> previene le vulnerabilità di tipo <em>Cross Site Scripting</em>. Le form generate da web2py prevedono la validazione automatica di ogni campo e impediscono gli attacchi di tipo <em>Cross Site Request Forgeries</em>. Le password sono sempre memorizzate cifrate. Le sessioni sono memorizzate di default sul server, per prevenire la manipolazione dei cookies e i cookie di sessione sono nel formato UUID per prevenire il furto del cookie stesso.</p><p><strong>web2py</strong> è stato progettato partendo dalla prospettiva dello sviluppatore ed è  costantemente ottimizzato in modo da diventare più veloce e più leggero, mantenendo sempre la compatibilità con le applicazioni scritte per le versioni precedenti.</p><p><em>web2py</em> è libero e gratuito. Se otterrete dei benefici con <em>web2py</em> speriamo che avrete voglia di contribuire alla comunità di sviluppatori ed utilizzatori in qualsiasi modo riteniate utile.</p>